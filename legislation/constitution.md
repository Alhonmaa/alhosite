---
layout: page
title: Lainsäädäntö ja politiikka
permalink: /legislation/constitution/
hero_image: /assets/images/newalhonmaa.png
hero_height: is-fullwidth
hero_darken: true
---

# Alhonmaan perustuslaki

29. marraskuuta 2024

## 1: Yleiset säännökset

### 1 § - Valtiosääntö

Alhonmaan federaatio (Alhonmaa) on 5.7.2017 perustettu ja itsenäiseksi julistettu suvereeni valtio. Alhonmaan olemassaolon ja sisäisen toiminnan määrittelee tämä perustuslaki, jota tulee tulkita yli kaiken muun lainsäädännön.

### 2 § - Kansalaisuus

Alhonmaan kansalaisiksi katsotaan kaikki Alhonmaan valtiollisen johdon kansalaisiksi hyväksymät henkilöt ja sellaiset henkilöt, joiden kansalaisuus on hyväksytty laillisilla perusteilla ja asianmukaisen täysivaltaisen hallintomenettelyn mukaisesti.

### 3 § - Perusoikeudet

Kansalaiset voivat nauttia niitä oikeuksia, jotka heille on laillisin perustein myönnetty. Näistä oikeuksista voidaan kuitenkin laillisin perustein poiketa, mikäli kansallinen turvallisuus, valtion tosiasiallisten toimintamahdollisuuksien toteutuminen tai hallinnon jatkuvuus sitä vaatii.

### 4 § - Kansallissymbolit

Alhonmaan lipusta, vaakunasta, kansallishymnistä, kansallisväreistä ja motosta säädetään erikseen laissa. Näitä kansallissymboleja tulee kunnioittaa.

Alhonmaan alueesta ja aluejaosta säädetään erikseen laissa.

### 5 § - Perustuslailiset tavoitteet

Alhonmaa edistää oikeudenmukaisuutta ja Alhonmaan intressejä tukevaa oikeutta ja suojelee kansalaisiaan ulkomaisilta uhilta tarvittaessa asein. Alhonmaa tukee toveriutta ja solidaarisuutta kansalaistensa kesken ja pyrkii sen kautta kansalliseen hyvinvointiin ja yhtenäisyyteen.

Alhonmaa tunnustaa kansalaistensa ja direktiiveillä tunnustettujen ryhmien itsemääräämisoikeuden.

### 6 § - Valtion turvallisuus

Alhonmaa edistää rauhaa, mutta myös omaa kulttuurista, poliittista ja maantieteellistä laajenemistaan.

Alhonmaa ryhtyy riittäviin toimiin julkisen eheyden säilyttämiseksi jopa sodan tai sisällissodan vallitessa.

Alhonmaa suojelee kansalaisiaan terrorismilta, ääriajattelulta ja luonnonkatastrofeilta.

## 2: Hallinto ja lainsäädäntö

### 7 § - Kuningas ja hallintoneuvosto

Alhonmaan ylin edustaja ja armeijan johtaja on kuningas, joka toimii myös Suuren neuvoston puheenjohtajana ja hallintoneuvoston johtajana. Kuningas valitaan vaaleilla vuoden välein heinäkuusta 2025 alkaen. Vuonna 2024 kuningas valitaan 7. joulukuuta.

Kuninkaaksi voi pyrkiä kuka tahansa Suuren neuvoston jäsen ja hänet valitsee Aateliskokous yksinkertaisen enemmistön periaatteella annetuista äänistä. Vaalitoimitus tapahtuu suljettuna lippuäänestyksenä, jossa äänioikeutta käyttävien on oltava fyysisesti läsnä.

Kuningas voi nimittää kolme ministeriä hallintoneuvostoon. Ministerien on oltava aatelisia ja Aateliskokouksen tai Suuren neuvoston jäseniä. Ministerit vastaavat eri vastuualueista. Hallintoneuvoston tehtävänä on hoitaa valtion ja sen hallinnon juoksevia asioita, sekä huolehtia hallintomenettelyn tapahtumisesta ja toiminnasta.

Kuningas voi nimittää Suuren neuvoston joukosta itselleen sijaishallitsijan, eli Palatiinin.

### 8 § - Suuri neuvosto

Alhonmaata johtaa Suuri neuvosto, jolla on yksinoikeus:

1. esittää uutta lainsäädäntöä,
2. kumota aikaisempaa lainsäädäntöä ja
3. päättää hallintotehtävien jaosta.

Suuri neuvosto koostuu Alhonmaan neljästä ensimmäisestä perustajajäsenestä, sekä näiden perustajajäsenten yksimielisesti hyväksymistä muista jäsenistä. Kaikkien Suuren neuvoston jäsenten täytyy kuulua ylempään aateliin, ja heitä ei saa olla enempää kuin kuusi.

Suuri neuvoston hyväksyvän päätökseen tekemiseen vaaditaan enemmistö annetuista äänistä. Äänestysaikaa äänivaltaisille on oltava vähintään äänestysilmoitusta seuraavan vuorokauden loppuun asti.

Suuri neuvosto ei voi yksipuolisesti saattaa voimaan uutta lainsäädäntöä, mutta se voi antaa olemassaolevaan lainsäädäntöön perustuvia sitovia asetuksia sen mukaan, kuin lainsäädäntö sallii.

### 9 § - Aateliskokous

Suuren neuvoston lainsäädäntöaloitteet saattaa voimaan aateliskokous, joka tekee päätökset äänestämällä. Laki tulee voimaan, jos sitä kannattaa annettujen äänten enemmistö.

Aateliskokouksen jäseniä ovat kaikki aateliset, mukaan lukien Suuren neuvoston jäsenet. Aatelisia ovat kaikki Suuren neuvoston aatelisiksi hyväksymät kansalaiset.

## 3: Aluejako ja aateli

### 10 § - Yleinen aluejako

Alhonmaa on jaettu lääneihin, joille on taattava tämän perustuslain rajoissa mahdollisimman laaja itsehallinto. Hallintoneuvoston tulee suhtautua pidättyväisesti läänien hallintoon puuttumiseen ja sen ministerit saavat käyttää vain lailla perusteltua toimivaltaa aluehallinnollisissa asioissa.

Lääniä johtaa Suuren neuvoston nimittämä lääninherra.

### 11 § - Yliaateli

Yliaatelia ovat lääninherrat ja Suuren neuvoston jäsenet. Yliaatelin aatelisarvot ovat arvojärjestyksessä, mutta lääninherralla ei voi olla alempaa aatelisarvoa, kuin muulla hänen hallinoimansa läänin aatelisella. Yliaatelin aatelisarvot ovat korkeimmasta alimpaan:

1. Ruhtinas,
2. Herttua,
3. Markiisi ja
4. Kreivi tai Jaarli.

### 12 § - Perusaateli

Perusaatelia ovat kaikki aateliset, jotka eivät ole lääninherroja tai Suuren neuvoston jäseniä. Perusaatelin aatelisarvot ovat korkeimmasta alimpaan:

1. Varakreivi,
2. Paroni,
3. Junkkeri tai
4. Vapaaherra.

### 13 § - Arvosäännöt

Jokaisella aatelisella voi olla käytössään vain yksi aatelisarvo kerrallaan. Tämä ei koske Kuninkaan tai Palatiinin arvoa. Lisäksi kaikkiin aatelisiin voidaan viitata yksinkertaisesti nimityksellä Herra.

## 4: Asevoimat

### 14 § - Yleiset säännökset

Alhonmaassa asevelvollisia ovat kaikki lääninherrat. Lisäksi lääninherrat voivat itsenäisesti velvoittaa omia vasallejaan palvelemaan asevoimissa.

Asevoimat on jaettu esikuntaan sekä maa-, meri- ja tiedusteluvoimiin, joille on omat komentajat.

### 15 § - Sotilasarvot

Alhonmaassa noudatetaan yksinkertaistettua sotilasarvohierarkiaa, joka koostuu upseeristosta, aliupseeristosta ja miehistöstä. Upseeriston tehtävänä on johtaa asevoimien eri kokonaisuuksia ja toimia läänien aseellisen hallinnon ja toiminnan johtajina. Upseeristoon kuuluvat yliaateliset, aliupseeristoon kuuluvat perusaateliset ja miehistöön kuuluvat aatelittomat asevelvolliset.

Sotilasarvot ja ylennykset jakaa Kuningas.

Upseeriston arvot ovat:

1. Kenraali (maavoimissa), Amiraali (merivoimissa)
2. Kenraalimajuri (maavoimissa), Kontra-amiraali (merivoimissa)
3. Eversti (maavoimissa), Kommodori (merivoimissa)
4. Majuri (maavoimissa), Komentajakapteeni (merivoimissa)
5. Luutnantti ja
6. Vänrikki (maavoimissa), Aliluutnantti (merivoimissa).

ALiupseeriston arvot ovat:
    
1. Sotilasmestari,
2. Vääpeli (maavoimissa), Pursimies (merivoimissa) ja
3. Kersantti.

Miehistön arvot ovat Korpraali ja Sotamies. Tiedusteluvoimissa käytetään salaista sotilasarvoasteikkoa, josta päättää tiedusteluvoimat sisäisesti, mutta tiedusteluvoimien komentajalla on oltava julkinen upseerin arvo. Kenraalin tai amiraalin arvo on varattu Kuninkaalle.

Kenraalimajurin ja kontra-amiraalin arvot on varattu maa-, meri- ja tiedusteluvoimien komentajille. Muiden näihin asevoimien osiin kuuluvien upseerien tulee käyttää alempia upseerien arvoja. Yksi henkilö voi samanaikaisesti kuulua vain yhteen asevoimien osaan, lukuunottamatta Esikuntaa.

### 16 § - Liikekannallepano

Suuri neuvosto voi julistaa liikekannallepanon Kuninkaan esityksestä, mikäli Alhonmaata uhkaa välitön sota läheisen mikrovaltion toimesta. Liikekannallepanon julistus on kuulutettava kaikille kansalaisille ja se on tultava lääninherrojen tiedoksi.

Liikekannallepanon julistamisen yhteydessä Alhonmaa siirtyy poikkeusoloihin ja lääninherrojen on ilmoitettava lääniensä sotilaallinen vahvuus Esikunnalle. Esikunta koostuu Kuninkaasta sekä maa, meri- ja tiedusteluvoimien komentajista, ja sillä on yksinoikeus tehdä strategisia sotilaallisia päätöksiä.

### 17 § - Sotatoimien lopettaminen

Alhonmaa voi lopettaa sotatoimet vain Esikunnan päätöksellä.

## 5: Tuomioistuimet ja lainvalvonta

### 18 § - Syyttämismenettely

Mikäli on syytä epäillä Alhonmaan kansalaista lain rikkomisesta, voi kuka tahansa aatelinen jättää Palatiinille syyttämispyynnön. palatiinin tehtävänä on tutkia epäilyksen perusteet ja sitä koskevat tosiasiat.

Mikäli Palatiini toteaa, että syyttämispyyntö on todennäköisin syin perusteltavissa totuudenmukaiseksi ja oikeaksi, tulee hänen toimia syyttäjänä ja aloittaa oikeudenkäynti.

### 19 § - Kansallisoikeus ja oikeudenkäynti

Tuomiovaltaa Alhonmaassa käyttää yksinoikeudella Kansallisoikeus, jota johtaa tuomari. Tuomari valitaan kuninkaanvaalien yhteydessä ja samoilla säännöillä. Tuomarin on oltava puolueeton, eikä hänellä saa olla muita hallinnollisia tehtäviä.

Oikeutta voidaan käydä kirjallisesti tai suullisesti. Syytetylle ja syyttäjälle on taattava tasapuoliset mahdollisuudet näkemyksiensä esittämiseen. Tuomarin tulee antaa päätös asiasta saman viimeistään oikeudenkäyntiä seuraavan vuorokauden aikana, ja mahdollinen tuomio viimeistään päätöksentekovuorokautta seuraavan vuorokauden aikana.

Kuningasta vastaan ei voida käydä oikeutta ilman Suuren neuvoston hyväksyntää. Kuninkaalla on myös oikeus armahtaa kenet tahansa hänen toimikaudellaan tuomittu henkilö.

Mikäli tuomari itsessään on syytteessä, toimii Kuningas tuomarina hänen sijastaan.

## 6: Muut säännökset

### 20 § - Voimaantulo

Tämä perustuslaki astuu voimaan 2. joulukuuta 2024, jos Suuri neuvosto on sen siihen mennessä hyväksynyt. Astuessaan voimaan tämä perustuslaki kumoaa edellisen, 30. elokuuta 2021 alkaen voimassa olleen perustuslain, sekä kaikki ennen tätä perustuslakia säädetyt lait.

Suuri neuvosto on hyväksynyt tämän perustuslain ajallaan 2. joulukuuta 2024.
